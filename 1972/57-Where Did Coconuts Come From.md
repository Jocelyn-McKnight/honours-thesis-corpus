Dispela em i stori bilong kokonas i bin kamap pes taim tru long [Is] Papua.

Bipo tru long wanpela ples klostu long solwara, wanpela liklik meri i bin stap wantaim papa na mama bilong em.

Wanpela de dispela liklik meri i go long gaden na kisim sampela yam.
Em i bringim ol yam long haus na mama bilong em i tokim em long i go na kisim sampela wara.

Nau, dispela hul wara i stap longwe tru.
Olsem taim liklik meri i go long kisim wara hia, mama bilong em i kukim olgeta yam bilong em na tupela wantaim papa i kaikai pinisim olgeta.

Ol i tokim pikinini olsem, kandre bilong em i hangre na ol i givim pinis olgeta yam long em.
Na tu ol i tok kandre hia i go pinis.
Tupela i save mekim olsem long ol olsem, olgeta taim.
Ol i save giamanim em tasol.

Wanpela de, liklik meri hia i wari nogut na wok long krai i stap na i no moa harim tok bilong mamapapa bilong em moa.

Orait ol i lusim em na ol kirap i go long gaden.
Taim ol i go pinis, em kirap kisim olgeta samting bilong em na putim long bilum.
Bihain em ranawe i go long nambis na goapim wanpela diwai.

Em i stap antap long diwai na tromoi ol samting i go daun long solwara.
Wantu ol bikpela pis i kamap na katim katim ol samting hia.
Orait bihain gen, em yet kalap i go daun na ol pis i katim katim em long solwara.

Taim mamapapa i kam bek long gaden, ol i wok long lukautim em i go go tasol ol i no bin painim em.
Olsem ol i ting em i kilim pinis em yet long wanem tupela i no save mekim gutpela pasin long em.

Tupela i stap, na wanpela de, mama bilong dispela liklik meri i go aut long painim pis long solwara.
I no longtaim, em i lukim wanpela samting i trip i kam klostu long em.
Em kisim na i kalap nogut, long lukim het bilong pikinini bilong em.
Em i kisim i go long man bilong em na soim em long lukim.
Tupela i go longtaim liklik na tupela karim i go na planim ausait.

Long narapela de, ol i kirap i go [ausait], tupela lukim wanpela nupela kain diwai i kamap i stap.
Bihain ol i lukim dispela diwai i karim pikinini.

Tupela i kisim pikinini bilong dispela diwai na ol i tekewe skin bilong en.

Ol i lukim insait bilong en i strong olsem ol i brukim na ol i lukim blut i stap insait long en.

Orait tupela i putim sit bilong paia long en na ol i planim gen long graun.

Bihain liklik, ol i lukim em i kamap olsem diwai gen.
Long dispela taim ol brukim pikinini bilong diwai hia, ol i no lukim blut na ol i traim kaikai.

Ol i traim na i swit moa.
Olsem tasol yumi i ken save nau, tupela hia i bin pes manmeri long kaikai dispela pikinini bilong diwai na ol i kolim kokonas.
