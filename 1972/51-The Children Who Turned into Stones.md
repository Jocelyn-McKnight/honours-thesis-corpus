Long bikbus tru wanpela diwai i gat ol prut long en, na bikpela maleo tru i save kaikai ol dispela prut.
Long apinun maleo hia i kamaut long ples hait bilong em na painim samting bilong kaikai.

Wanpela apinun wanpela man i wok long painim ol kaikai, na em i kamap bungim dispela diwai i gat prut long en.
Em i lukim dispela as bilong diwai i klin moa, na ol [mumut] i bin kliaim na kaikai ol prut.
Olsem na em i wet long ol mumut i kam, tasol em i bin kirap nogut long lukim bikpela maleo tru i wok long rausim ol lip long graun na i wok long kaikai ol prut.

Man hia i bin pret nogut tru na em i no mekim liklik nois inap maleo i pulap long kaikai prut na i go bek long ples bilong em.
Nau man i kirap na bihainim maleo.
Em i laik lukim dispela maleo i kam we.
Taim em i lukim pinis ples hait bilong dispela maleo, em i go long ples na tokim olgeta pipel long ples long wanem samting em i bin lukim.

Narapela de gen olgeta manmeri na pikinini i kam ranim dispela bikpela maleo.
Ol i kisim ol banara, spia na planti arapela strongpela samting bilong kilim maleo.
Ol i kamap long ples maleo i stap long en, na ol i kisim ol ston na lip na banisim wara.
Nau wara i drai na olgeta ol i stat long painim maleo.

Ol i rausim ol ston i go i go inap ol i bungim dispela ston em bikpela maleo tru hia i bin hait long en.

Olgeta i sanap raunim dispela ston na sampela man i litimapim ston.
Na maleo i ran i kam ausait.
Olgeta manmeri na pikinini i singaut na tromoi spia long sutim maleo tasol spia i bruk long skin bilong maleo.
Dispela man hia i bin stap las tru, em i tromoi spia long bodi bilong maleo na em i dai.
Olgeta manmeri pikinini i singaut na amamas tru.

Bihain ol i laik karim maleo i go long ples tasol maleo i bikpela tumas na i hevi moa.
Olsem na ol i laik stap dispela nait na kukim maleo long bus.
Ol i kukim ol ston na sampela manmeri i go kisim sayor bilong kukim wantaim maleo, na ol pikinini wantaim ol lapun meri i stap was long maleo i stap insait long paia.

Ol i sindaun raun long dispela paia na mekim sampela stori.
Ol i harim sampela nois i kamap insait long paia.

Maleo ya i kirap na toktok wantaim ol.

Yupela i tok mi maleo na yupela i bin traim long kilim mi.    
Tumora long nait bai long wankain taim olsem bai yupela i lukim mi wokabaut long klaut.'    
Bihain long tok bilong em, maleo i lus nating.    
           
Taim ol manmeri i kam bek ol i lukim maleo i lus pinis.    
Ol lapun meri i tokim ol wanem trabel i bin kamap, tasol ol man i no bin bilipim tok bilong ol.    
Ol i ting ol lapun meri na pikinini i kukim maleo na kaikai pinis.    
Ol man [hia] i kros tru na ol i kukim ol liklik maleo na sayor na ol i kaikai tasol ol i no bin givim sampela kaikai long ol lapun na ol pikinini.  
       
Bihain long narapela de ol dispela lapun meri pikinini i stap nating.    
No gat kaikai long ol, na ol i wari tru.    
Long nait ol lapun meri hia wantaim ol pikinini i bin go na sanap antap long wanpela ston klostu long het bilong wara i save kapsait i go daun.    
Kwiktaim tru ol i lukim mun nambawan taim tru i kamap insait long ol klaut.  
Nau ol i stat long krai na singsing, na ol i kalap i go daun long wara.    

Ol manmeri long viles i traim long stapim ol tasol ol i kam bihain tumas.    
Long ples em ol lapun meri na ol pikinini i bin kalap i go daun insait long wara, tude yet yu ken lukim ol ston i stap.    
Ol manmeri long viles i wari nogut tru na ol i go bek long ples.    

Oltaim ol i lukim mun i wokabaut insait long klaut, ol i save tingim gen bikpela maleo na ol lapun meri wantaim ol pikinini bilong ol i bin tanim long ol ston.    
