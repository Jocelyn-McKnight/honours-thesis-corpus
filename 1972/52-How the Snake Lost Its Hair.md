Bipo tru tru, Kapul tupela Snek i bin i stap gut tru.    
Tupela i no save kros.    
Tupela i pren gut tasol.    
Tupela i save wok na pilai wantaim.    

Wanpela taim nau, bikpela king bilong olgeta abus i bin singautim wanpela bikpela bung bilong olgeta abus bilong kam na harim tok bilong em.    

Snek i kirap na i tok, Pren, ating mitupela i mas bilas na go long harim toktok bilong king bilong yumi.
Mitupela i mas katim gras bilong mitupela na bai mitupela bai i luk smat liklik.'

Kapul i kirap na i tok, Pren, yu katim gras bilong mi pastaim.    
Bihain mi katim bilong yu gen.'    
Snek i strong tumas long kapul bai i katim gras bilong em pastaim.    

Orait, kapul i kirap i kisim sisis na resa i stat long katim gras bilong snek.    
Kapul i no bin mekim gutpela pasin long Snek.    
Em i no larim wanpela gras bilong snek i stap.    
Em i katim olgeta.    

Taim em i katim pinis, em i tok, Pren, yu lukaut liklik.
Yu no ken go klostu tumas long ol meri, bai yu bagarapim tingting bilong ol meri.'

Taim snek i go na i lukim em long glas, em i save pinis pren bilong em i bagarapim gras bilong em pinis.
Em i belhat nogut tru, tasol i no tok long pren bilong em Kapul.
Taim kapul i askim em, Olsem wanem pren, yu lukim yu long glas i orait?'    
Na Snek i tok, Yes, pren, yu katim gras bilong mi i luk nais tru.'

Nau i taim gen bilong Snek bilong katim gras bilong Kapul.
Snek i tok long em yet, Pren, yu bagarapim gras bilong mi, na bai mi katim gras bilong yu olsem mi tasol.'    

Snek nau i kisim sisis na resa gen na i stat long katim gras bilong Kapul.   
Em i stat pastaim long tel, na i kam namel long tel na taur i krai bilong singautim olgeta abus long go klostu long bung.    
Na Snek i tok, Pren, mi no pinisim yet gras.
Olsem wanem?
Bai mitupela i go long bung pastaim, bihain long miting bai mi pinis katim gras bilong yu?'

Taim tupela i go kamap long bung, olgeta abus i lap nogut tru long tupela long gras bilong Snek i pinis olgeta, na bilong Kapul long tel, tasol.
Olsem na yu ken lukim Kapul na snek tupela i gat sem namel long tupela.
Sapos Kapul i lukim Snek bai em i go hait.
Na Snek i lukim Kapul bai i ranawe.

Bipo, snek i bin gat gras long en, nau i no gat moa gras.
Olsem tu long kapul i wankain long tel bilong em.

Bipo gras i karamapim tel bilong em, tasol nau tel bilong em i no gat gras.
