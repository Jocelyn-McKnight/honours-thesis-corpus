Bipo tru long wanpela ailan klostu long ples Finschhafen i gat wanpela famili i stap [Morobe Provins].
Nem bilong ol Nola Nola, o ol man bilong bipo.
Long dispela famili i gat tenpela pikinini man.

Ol dispela pikinini man hia i save kros olgeta taim namel long ol yet.
Yangpela bilong ol hia, ol i save bagarapim em nogut tru.
Olsem wanpela de em i tingting long ranawe long ol na i go long narapela hap.

Long wanpela taim nau em i go wantaim papa long bus.
Tupela i go na ol i kamap long wanpela hap i gat wanpela buai i sanap i stap.
Dispela manki i kirap lusim papa bilong em na i go goap i go antap long dispela buai.

Taim em i goap i go antap, buai tu i wok long surik surik i go antap long klaut.
Em i go antap tru nau, bikpela win tru i kamap na sakim sakim buai na tromoim manki hia i go aut long klaut.

Papa bilong manki hia i sanap long graun i lukim manki hia i go go na i liklik tru na i luk olsem wanpela liklik hap paia i lait i stap.

Orait na em i krai na i go bek long ples na i tokim meri na ol arapela pikinini man bilong em.

Olgeta pikinini i harim dispela stori nau ol i tingim gen olkain pasin ol i save mekim long yangpela bilong ol hia, na ol i wari nogut tru.
Ol i kirap krai na ol i go long dispela hap buai i stap na ol tu i goap i go antap.

Nau dispela buai i stat surik surik i go antap long klaut olsem bipo.
Taim ol i stap antap tru nau, bikpela win i kamap olsem bipo na sakim buai, na ol tu win i tromoim i go aut long klaut olsem yangpela brata bilong ol.

Olsem nau yumi ken lukim ol 9-pela sta i lait strong long nait na wanpela i lait long taim tru.
Em yumi i save lukim olsem moning sta, na long moning yumi save lukim ol gras na lip bilong diwai i gat wara, em ol aiwara bilong ol 9-pela brata i bin pundaun long nait long taim ol i wok long krai na lukautim brata bilong ol i bin lus.
