Long wanpela taim bipo yet, wanpela man i bin stap long Moge Nambaga [Hagen Pipel].
Nem bilong em Mit Kungil.

Dispela man i bin bilong pait na i strong tumas na i no gat wanpela man inap long em.

Long wanpela de, ol i pait wantaim ol birua na long dispela taim, wanpela spia bilong banara i flai antap tru i kam na sutim stret po[r]et bilong Mit Kungil.

Em i pundaun long graun na i slip i stap, na blut i wok long kapsait long pes bilong em.
Taim em i laik dai, em i tokim ol pipel bilong em bai em i no inap lusim ol.
Tasol spirit bilong em bai i go long ples bilong san.
Em i tok, `Yupela mas ting long mi na askim mi long helpim yupela long taim bilong pait.'

Ol i planim bodi bilong Mit Kungil pinis na ol i mekim bikpela kaikai na singsing long onaim nem bilong em.

I no longtaim nau, ol birua i kamap na pait gen wantaim ol man bilong Nambaga.
Ol i pait tasol i no gat wanpela man i tingim Mit Kungil na wanem samting em i bin tokim ol long taim em i dai.
Olsem nau tenpela man bilong ol i dai.

Long taim ol i pait na san i kamap na i lait i stap.
Orait nau ol i tingim ol toktok bilong Mit Kungil.

Orait ol i kirap na pre long spirit bilong em na askim em long pogivim ol na helpim ol.

Long narapela de tu, ol pre gen pinis na ol i go long pait.
Long dispela taim san i lait strong moa na bagarapim ol ai bilong ol birua na ol Nambaga Pipel i kilim planti birua tru bilong ol.

Olsem nau long dispela taim ol manmeri long dispela hap i save pre long spirit bilong san, Mit Kungil, long helpim ol long olkain wari.
