Long wanpela ples longtaim tru, wanpela hetman i bin stap.
Dispela hetman i gat naispela pikinini meri tru.

Planti man tru i wok long hetman hia olsem ol wokboi bilong em.
Wanpela long ol i lukim pikinini bilong masta bilong ol na em i laikim em tumas.
Dispela meri tu i laikim em tasol hetman hia i bin painimaut na i kros moa long dispela pasin na i laik kilim dispela wokboi bilong em.

Na long dispela ples i gat wanpela bikpela snek i gat tripela het bilong em na i luk nogut tru.
Snek hia i save kilim ol yangpela meri na kaikai ol.

Long wanpela de dispela snek i tok, em i laik dispela hetman mas givim em pikinini meri bilong em na bai em i kaikai.
Em tok sapos hetman hia i no harim tok bilong em, bai snek hia i bagarapim tru ples na olgeta samting.

Orait dispela hetman i no laik bai pikinini bilong em i dai.
Olsem em kirap na tokim dispela wokboi hia i save laikim pikinini bilong em.
Em tokim em, `Sapos yu inap long kilim dispela snek orait bai mi i ken larim yu maritim pikinini bilong mi.'

Orait dispela wokboi kirap bilas olsem meri na i go kamap long ples snek hia i stap.

Taim snek i kamap, em i ting wanpela yangpela meri tasol na i laik kaikaim em.
Olgeta manmeri i hait wet i stap lukim olsem na ol i pret na krai long yangpela man hia.

Tasol yangpela wokboi bilong hetman hia i no pret.
Em i kalap holim kwik wanpela het bilong snek na katim kwik long naip.
Em i mekim olsem tu long narapela tupela het bilong snek hia na em i dai.

Olgeta manmeri i bin hait i stap lukim olsem na ol i amamas long wanem snek nogut bilong kaikaim ol yangpela meri i dai pinis.

Ol i kirap karim bodi bilong snek hia i go long ples na ol i mekim kaikai na singsing.
Na dispela yangpela wokboi i karim sampela hap bodi bilong snek i go soim long hetman, em papa bilong gel pren bilong em.
Hetman hia nau i go bihainim promis bilong em na i givim pikinini meri bilong em long boi hia.

Tupela i marit na sampela de bihain tupela i go long gaden na i planim olgeta hap snek i stap nabaut yet.

Bihain liklik nau ol i lukim wanpela narapela kain samting i kamap long ples ol i bin planim ol het bilong snek long en.

Dispela diwai i kamap na namel bilong em i luk olsem skin bilong snek.
Ol i katim na traim kaikaim na em i swit moa.
Orait ol i givim nem bilong en suga, olsem em i swit.
