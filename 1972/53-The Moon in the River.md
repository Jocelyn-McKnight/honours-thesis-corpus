Long wanpela taim bipo tru wanpela lapun meri long wanpela ples i bin go long kisim wara.
Taim em i laik pulimapim sospen bilong em na i lukim mun i pundaun i stap long wara.

Wantu em i kisim na karamapim long wanpela hap laplap na kisim i go long haus bilong em.

Long dispela nait ol pipel i no gat lait.
Na ol i stap tudak tasol.
Ol i no save, wanem samting tru i mekim na mun i no lait moa.

Orait long dispela taim olgeta manmeri i save go long wok gaden long san tasol lapun meri hia i save slip i stap na go long wokim gaden bilong em long nait tasol.

Wanpela de ol pipel i lukim gaden bilong dispela meri i klin na ol i no save olsem wanem lapun hia save slip tasol na husat i save wokim gaden bilong em.

Olsem nau sampela long ol i hait long nait long gaden bilong lapun meri.
I no longtaim nau ol i lukim lapun hia i kamap long gaden bilong em.

Ol i wok long lukluk i stap na ol lukim lapun hia i rausim hap laplap long mun na mun i lait i stap.
Na bihain em putim antap long wanpela as bilong diwai na i wok long gaden bilong em.

Ol dispela man hia lukim olsem na bel bilong ol i hat tru.
Ol i kirap kisim mun na tromoim i go antap gen long klaut na em i pas olgeta i stap.

Olsem nau sapos yu lukim wanpela hap bilong mun i [blak].
Dispela em hap laplap hia lapun i bin karamapim em.
Na taim yu no inap lukim mun, em i taim lapun i haitim yet i stap long haus bilong en.
