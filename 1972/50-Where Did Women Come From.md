Dispela stori i tok, pastaim tru i no gat meri i stap long dispela graun.    
Ol i stap long klaut na ol man tasol i stap long graun na mekim olkain wok bilong ol gaden na haus

Wanpela de ol man i go pinis long painim abus long bus na ol meri i kamdaun long graun.    
Ol i kamautim ol ya[m] na taro long gaden bilong ol man hia na kukim.    
Ol i redim kaikai pinis na wantu ol i go bek long klaut.    
 
Taim ol man i kamap long ples, ol i hangre tru.    
Ol i lukim kaikai i redi pinis i stap na ol i kirap nogut, i tok, Husat i kukim dispela kaikai?'

Orait dispela pasin i wok long kamap olgeta taim.
Wanpela de nau ol i haitim wanpela liklik man i stap long painimaut husat tru i save kukim kaikai bilong ol, olgeta taim.

Dispela liklik man hia i hait i stap na lukim ol meri i kamdaun long wanpela rop kanda na wok long kisim ol kaikai na kukim.

Taim ol i lukim ol man i kam bek nau, ol i kalap i go antap gen long ples bilong ol.

Orait dispela liklik man hia tokim olgeta samting long olgeta man taim ol i kam bek.
Olsem nau, wanpela de olgeta man i giaman long i go long bus na ol i hait i stap klostu na was i stap.

I no longtaim, ol i lukim ol meri i kamdaun gen long rop.
Ol i wet i stap inap olgeta meri i kamdaun pinis nau, ol i kirap katim kwik rop na ol meri i no inap i go bek.
Wantu ol man i kisim wan wan long ol dispela meri i go long haus bilong ol na maritim ol.

Orait nau ol dispela meri i stap na helpim ol man long mekim ol wok bilong haus na kukim ol kaikai bilong ol man bilong ol.
