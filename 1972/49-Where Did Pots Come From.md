Bipo tru long olgeta hap long dispela graun i no gat man i save kukim kaikai long sospen, long wanem i no gat man i save long wokim sospen.

Long dispela taim tu long wanpela hap bilong Madang [Provins], i gat wanpela yangpela man i bin stap.
Nem bilong em Bunag.
Dispela yangpela man i save tru long mekim planti samting na tu i save moa long arapela samting.

Long wanpela apinun, Bunag i kisim olgeta samting bilong painim pis na i go long nambis.
Klaut i klia tru na em i lukim ol sta i kamap i stap.
Kwiktaim tru em i tingim ol stori tumbuna meri bilong en i bin tokim em.
Em i bin tokim Bunag long stori bilong ol sta, mun na san long taim Bunag i stap manki yet.
Em i bin tok ol sta hia i naispela meri i stap long klaut.
Olsem nau Bunag i lusim tingting long painim pis na i slip antap long bet bilong kanu na wari i stap.
Em i tingting long ol sta meri i go, go na ai bilong em i pas na em i slip olgeta.

Em i slip na em i driman.
Em lukim wanpela liklik pisin i kamap long em na i tokim em, O Bunag ol sta yu lukim hia, em ol meri tru ia.    

Sapos yu laikim tru wanpela, orait yu mas mekim olsem mi tokim yu.    
Yu mas lukim wanpela taim klaut i klia orait yu mekim wanpela bikpela paia na wet i stap bai yu lukim wanpela long ol dispela meri bai kamdaun.    
Tasol taim yu maritim em pinis orait yu mas lukautim em gut.'    
                    
Bunag i harim dispela tok na i kirap nogut.    
Wanpela de em i lukim klaut i klia tru na em i traim mekim olsem pisin i bin tokim em.    
Em i mekim bikpela paia na wet i stap.    
Smok bilong dispela paia i go stret long klaut na i no longtaim em i lukim wanpela leta i kamdaun long klaut insait long smok bilong paia.    
Bihain em lukim wanpela meri tu i wok long kamdaun long dispela leta.    
                         
Pes bilong dispela meri i nais tumas na kwiktaim Bunag i laikim em na kisim em i go long haus bilong em.    
Bihain Bunag i givim nem long em Fonpain.    
I min olsem meri bilong sta.    
Tupela i marit pinis na ol i gat wanpela pikinini man i kamap long tupela.   
                        
Long dispela taim, ol i stap na Fonpain i lukim ol i no gat sospen bilong kukim kaikai.    
Orait em i askim Bunag, Watpo ol i no gat sospen bilong kuk?'
Tasol Bunag i tok, Em sospen i wanem samting?'    
Em i no save wanpela samting olsem.    
Olsem nau Fonpain i kisim sampela graun na soim pasin bilong wokim sospen bilong olgeta meri bilong dispela ples.    
Planti manmeri kukim kaikai long sospen na i swit moa olsem planti meri moa i lainim wok bilong sospen.
