Bipo tru, long ol ailan bilong Trobrian [Trobriand, Milen Be Provins, Kilivila Pipel], i gat wanpela kain pipel tasol i bin i stap na ol save mekim wanpela kain tok tasol.

Orait long wanpela de wanpela lain man i bung wantaim na ol i pasim tok long wokim wanpela haus taua na bai i go antap tru long klaut.

Ol i go long bus na kisim olkain diwai na rop, na ol i stat long wokim dispela taua i go antap.
Ol i wok i go inap ol i kamap long wanpela hap klaut na sampela long ol i kalap i go long dispela hap klaut.

Taim ol i kalap i go long dispela hap klaut nau, taua i bruk na i pundaun na ol lain man hia i stap long klaut, i pas nambaut long ol rop ol i bin wokim taua long en.
Ol i wok long traim long rausim rop tasol ol i paul moa moa yet wantaim ol rop hia insait long klaut.

Olsem nau sapos yumi harim klaut i pairap, em yumi save ol dispela man hia insait long klaut i traim traim long rausim rop i pas nambaut long ol lek bilong ol.

Na ol arapela lain hia i bin stap na i pundaun wantaim taua i go daun long graun.
Taim ol i pundaun, ol i go daun nambaut long olgeta liklik ailan klostu long ailan bilong ol.

Ol dispela man i statim nupela ples bilong ol yet long ol hap hia ol i bin pundaun long en.
Olsem nau i gat planti narapela kain kain tokples i stap namel long ol dispela ailan.
