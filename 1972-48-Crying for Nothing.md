Bipo tru i gat wanpela man nogut i stap.
Nem bilong em Nating.
Em i no save givim samting long ol tarangu.
Na sapos ol i askim em long samting, bai em i krosim ol.

Bihain nau Nating i dai na meri bilong em i wari nogut tru, long wanem Nating i save mekim gut long meri.

Meri bilong em i krai na i lukim i no gat arapela man o meri krai long man bilong em.
Em i kirap kisim olgeta yam long haus na kukim.

Taim ol yam i tan pinis, em i kirap putim olgeta long wanpela basket na karim i go aut na givim wan wan long wanem pikinini em i bungim pilai nabaut i stap.
Na em i tokim ol long krai long man bilong em, Nating.

Olsem na sapos yu lukim wanpela manki i krai na sapos yu askim em, Yu krai long wanem?'
Bai manki hia i tok, Mi krai nating.'
